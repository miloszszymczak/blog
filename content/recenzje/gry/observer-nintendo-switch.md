---
title: "Observer Nintendo Switch"
description: ">observer_ - gra przygodowa osadzona w retrofuturystycznym Krakowie od Bloober Team trafia na stacjonarno-przenośne urządzenie od Nintendo. Przeczytaj o tym, czy Daniel Lazarski na sprzęcie 'Designed in Kyoto' odnajduje się równie dobrze, jak na pozostałych konsolach."
author: "Miłosz Szymczak"
date: 2019-02-24T19:52:14+01:00
draft: true
---

Wciąż mało eksplorowany w świecie gier motyw cyberpunkowy tym razem pojawił się w świetnej odsłonie na konsoli Nintendo Switch. Dwuletnia gra jest bezpośrednim portem na japoński sprzęt, więc nie oczekujcie kooperacji przy użyciu Joy-Conów czy wykrywania gestów. Mimo to >observer_ jest kolejną pełnowymiarową przygodówką, która nie traci niczego w trybie przenośnym, będącym zasadniczym atutem Switcha.

Ostatni przedstawiciel z tego gatunku, po którego sięgałem na Switchu, był L.A. Noire. Przemieliłem go wielokrotnie na pececie, a mimo to nie żałowałem ani jednej ponownie wydanej złotówki, mając już w głowie wyobrażenia o wsiąknięciu na dobre w powojenne Los Angeles bez względu na to, gdzie obecnie się znajduję. Tutaj sytuacja jest zgoła inna - piaskownicę z Zachodniego Wybrzeża zmieniamy na prawie liniową fabułę rodem z Neuromancera czy Blade Runnera. Wtórna grywalność może być zdecydowanie mniejsza, więc jestem przekonany, że po ten port sięgną przede wszystkim ci, którzy z jakiegoś powodu zatrzymali się na wcześniejszej grze od Bloober Team - Layers of Fear (swoją drogą również dostępnej w eShopie) - i nie było dane usłyszeć im Rutgera Hauera powracającego do świata wszechobecnych kabli, hologramów i cybernetycznych wszczepów. Odniesienia i inspiracje czerpane z tej enklawy science-fiction są nie do przegapienia, więc jeśli czujecie klimat, to ten retrofuturystyczny kawałek z pewnością przypadnie wam do gustu.

Ponieważ nigdy nie ograłem >observera_ na którejkolwiek z pozostałych platform, moje spojrzenie na niego jest zupełnie dziewicze i mimo swoich lat na karku, tytuł cieszy chyba nie mniej niż w dniu premiery. Psychologiczny horror podany w formie gry przygodowej osadzonej w cyberpunkowym Krakowie roku 2084 (czyli jakieś sto lat od wydania klasyka spośród klasyków - wspomnianego wcześniej Neuromancera) opowiada historię Daniela Lazarskiego - policjanta pracującego w sekcji Observerów. Ci smutni panowie (i zapewne panie) dysponują technicznymi możliwościami wnikania w mózgowe implanty obywateli celem ich przesłuchania. Dodatkowe tryby rozszerzonej wizji pozwalają na sprawne wyszukiwanie cyfrowych i biologicznych dowodów na miejscu przestępstwa. Po elektronicznej pladze - nanofagii - faktyczną władzę w Polsce przejmuje korporacja Chiron, która zaprowadziła twór polityczny nazwany Piątą Rzeczpospolitą Polską. Po odebraniu dziwnego telefonu od dawno niewidzianego syna, Daniel podąża tropem połączenia do slumsów zamieszkanych przez margines społeczny - ludzi uzależnionych od narkotyków i holograficznych przeżyć. Po dotarciu na zlokalizowany adres Lazarski zamiast Adama odnajduje mocno pokiereszowane zwłoki. Gdy pytania bez odpowiedzi zaczynają się piętrzyć w cyfrowym notatniku, detektyw wszczyna prywatne dochodzenie, korzystając z najnowszych zdobyczy techniki.

Gra nawet na Switchu prezentuje całkiem ładną oprawę graficzną. Twórcom pomagała w tym fabuła, która prowadzi nas przez labirynt zamkniętych i półotwartych lokacji. Niestety czasem liczba klatek na sekundę potrafi spaść, a miejscami nawet chrupnąć, co - choć dość zrozumiałe biorąc pod uwagę, że gra powstawała jeszcze przed premierą konsolki - mimo wszystko nie powinno mieć miejsca. Jest to nie do przeskoczenia, więc pozostaje mieć nadzieję, że przyszłe tytuły od krakowskiego studia będą tworzone równolegle i na tę konsolę wraz z jej specyfiką na uwadze.